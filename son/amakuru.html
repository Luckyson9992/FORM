<!DOCTYPE html>
<html lang="en">
<head>
   
    <title>Document</title>
</head>
<body>
    <h1>Amakuru</h1>
   <p> Umukino wa Chelsea FC na Real Madrid wabereye kuri Stamford Bridge ku mugoroba wo ku wa 18 Mata 2023.

Iyi kipe yo mu Bwongereza yasabwaga gutsinda ibitego birenze bibiri kugira ngo ikomeze mu kindi cyiciro kuko umukino ubanza yatsindiwe Santiago Bernabeu 2-0.

Yatangiye umukino iri mu bicu ndetse yashoboraga gusoza igice cya mbere ifite ibitego bibiri yasabwaga ngo biyigarure mu mukino ariko amahirwe yabonye ntacyo yayabyaje.

N’Golo Kanté yahushije igitego asigaye imbere y’izamu wenyine mu gihe Marc Cucurella yateye ishoti riremereye ariko rikurwamo na Thibaut Courtois wahuraga n’ikipe yahozemo.

Real Madrid yari yibitseho impamba ihagije yakomeje kugaragaza inyota yo kuyongera ndetse ku munota wa 58, Rodrygo yazamukanye umupira yihuta awucomekera Benzema, wawuhaye Vinicius Junior akawusubiza mugenzi we w’Umunya-Brazil Rodrygo wahise awuboneza iy’urushundura.

Ku munota wa 80, Rodrygo yashyize iherezo ku cyizere cya Chelsea cyo kwibona mu mukino atsinda igitego cya kabiri cyavuye ku mupira mwiza yahawe na Fede Valverde.

Real Madrid itozwa na Carlo Ancelotti yahise ikomeza ku giteranyo cy’ibitego 4-0 mu mikino yombi.

Gutsindwa kwa Chelsea kwabaye inshuro ya kane Frank Lampard, wahawe iyi kipe by’agateganyo yatakaje umukino, ibikomeje gushyira ikipe ya Todd Boehly ku gitutu.

Chelsea iri ku mwanya wa 11 muri Shampiyona y’u Bwongereza. Umwaka utaha ntizitabira Champions League.

Real Madrid yageze muri ½, iba inshuro ya 32 ihakandagiye mu mateka yayo.

Biteganyijwe ko iyi kipe izakina n’izava hagati ya Bayern Munich na Manchester City aho umukino ubanza iyi kipe yo mu Bwongereza yacyuye impamba y’ibitego 3-0.</p>
</body>
</html>